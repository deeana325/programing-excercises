Modernismul este un curent literar-artistic manifestat, la nivel european, în secolul XX. În literatura română, promotorul acestei orientări este Eugen Lovinescu, cel care, prin revista și cenaclul ”Sburătorul”, a sincronizat literatura noastră cu cea europeană. Teoria imitației și principiul sincronismului sunt reperele de la care pornește Lovinescu, adaptându-le specificului nostru național. În plus, el propune trecerea de la o literatură de inspirație preponderent rurală la una de inspirație urbană, de la lirismul obiectiv la cel subiectiv, de la personaje țărani la personaje intelectuali. 
Istoric și critic literar, dar și romancier, poet și dramaturg, George Călinescu este o personalitate remarcabilă a literaturii române. Ca teoretician al romanului românesc, el respinge proustianismul și pledează pentru romanul obiectiv de tip balzacian. A scris patru romane: „Cartea nunții”, „Enigma Otiliei”, „Bietul Ioanide”, „Scrinul negru”, în care personajul principal este intelectualul român, în prima jumâtate a secolului al XX-lea. 
Opera literară „Enigma Otiliei”, apărută în 1938, este un roman realist, de tip balzacian, cu elemente romantice și moderniste.
Titlul romanului era inițial „Părinții Otiliei” și reflecta ideea balzaciană a paternității, întrucât scriitorul a fost crescut fără tată, acest lucru lăsându-și amprenta în toate romanele sale. Editorului i s-a părut mai sugestiv titlul „Enigma Otiliei”, deși George Călinescu precizează că: „...nu Otilia are vreo enigmă, ci Felix crede că o are. Pentru orice tânăr de douăzeci de ani, enigmatică va fi, în veci, fata care îl va respinge, dându-i, totuși, dovezi de afecțiune.” Astfel, se deplasează accentul de la un aspect realist, tradițional, la tehnica modernă a reflectării poliedrice, prin care este realizat personajul titular. 
Tema romanului este atât familia, moștenirea, cât și destinul tânărului Felix Sima. Imaginea societății constituie fundalul pe care se proiectează maturizarea unui personaj care, înainte de a-și face o carieră, trăiește experiența iubirii și a relațiilor de familie. 
Compozițional, discursul narativ este structurat în douăzeci de capitole, numerotate cu cifre, fără titluri. Incipitul romanului fixează veridic cadrul temporal „într-o seară, la începutul lui iulie 1909” și spațial, prin descrierea străzii Antim, a arhitecturii casei lui Moș Costache, a interioarelor și, totodată, prezintă personajele, sugerează conflictul și trasează principalele fire epice. Finalul este închis prin rezolvarea conflictului, fiind urmat de un epilog. Simetria incipitului cu finalul se realizează prin descrierea străzii și a casei lui Moș Costache, din perspectiva lui Felix, în diferitele momente ale existenței sale.
Conflictul principal al romanului se bazează pe relațiile dintre două familii înrudite, Giurgiuveanu și Tulea, iar cel erotic privește rivalitatea dintre Felix și Pascalopol, pentru mâna Otiliei. 
În roman se întrepătrund două planuri narative: unul dezvoltă istoria unei moșteniri, iar celălalt ilustrează destinul lui Felix Sima. Cel dintâi prezintă lupta pentru moștenirea averii lui Costache Giurgiuveanu, dusă de familia Tulea și de Stănică Rațiu. Bogat și zgârcit, Moș Costache preferă șă țină banii sub saltea decât să îi investească în casă ori să îi folosească pentru Otilia, fiica din prima căsătorie a soției sale. Din cauza avariției și a fricii de sora sa, Aglae, Moș Costache amână mereu momentul adoptării oficiale a Otiliei. Familia Tulea este alcătuită din Aglae, Simion (care poartă în permanență o broboadă pe umeri, semn că în familie rolurile sunt inversate), Olimpia (o femeie rece, nepăsătoare, incapabilă să aibă grijă de propriul copil), Aurica (o fată bătrână de 30 de ani, mereu în căutarea unui soț, eventual bogat) și Titi (un tânăr ce rămâne mereu repetent și consideră că profesorii îl persecută).
Cel de-al doilea plan narativ prezintă destinul lui Felix Sima. Orfan de ambii părinți, el vine la București pentru a studia Medicina, urmând să locuiască în casa unchiului și tutorelui său, Costache Giurgiuveanu. Tânărul se îndrăgostește de Otilia, dar, cu toate ca nu înțelegea purtarea ei ambiguă, Felix vede în Otilia ființa ideală, pentru care și-ar fi sacrificat viața. Rivalitatea dintre el și Pascalopol pentru mâna Otiliei se transformă într-o simpatie reciprocă, ei trei fiind singurii care țineau cu adevărat la moș Costache, fără să le pese de averea acestuia. 
Personajele romanului sunt tipice și evoluează în situații tipice, fiind reprezentative pentru mediul social din care fac parte. Astfel, Otilia întruchipează tipul femeii cochete, Felix – intelectualul în devenire, moș Costache – avarul (umanizat de iubirea pentru Otilia), Pascalopol –moșierul bonom, Stănică Rațiu – tipul arivistului.
O primă secvență semnificativă pentru caracterul realist al operei este aceea care prezintă venirea lui Felix în casa lui moș Costache. După ce precizează timpul și spațiul în care se petrece acțiunea, naratorul descrie casele din punct de vedere arhitectural, observându-se pasiunea scriitorului pentru arta construției. Ajuns la casa tutorelui său, Felix este mai înâi respins de acesta și apoi invitat de Otilia să intre. Personajul-narator, Felix, observă persoanele din încăpere atât din punct de vedere vestimentar, cât și fizic. Acesta este surprins de atitudinea agresivă a Aglaei, nemulțumită de venirea tânărului, pe care îl consideră un potențial candidat la moștenire. Observă apropierea dintre Otilia și Pascalopol, dar este intimindat de atenția pe care i-o oferă toate celelalte persoanje. Secvența reunește toate personajele romanului, prezentându-le în ipostaze definitorii care fixează conflictele și relațiile dintre ele.
O altă scenă reprezentativă este cea de la final, care descrie înâlnirea dintre Felix și Pascalopol, în tren. Fără a-l recunoaște pe moșier, vizibil îmbătrânit, Felix este surprins să afle că Otilia divorțase de el și se măritase cu un conte argentinian. În fotografia pe care i-o arată Pascalopol, Otilia era total schimbată, arătând acum „ca o actriță întreținută”. Rememorând trecutul, Felix trece pe strada Antim și își amintește cuvintele lui moș Costache de la începutul romanului „nu stă nimeni aici”.
Modurile de expunere sunt narațiunea, realizată obiectiv, de un narator omniscient și omniprezent, descrierea sub formă de tablou (casele de pe strada Antim) și sub formă de portret (Costache Giurgiuveanu era „un omuleț subțire și încovoiat”), precum și dialogul, ca modalitate de caracterizare a personajelor. 
Viziunea despre lume presupune împletirea elementelor realiste cu cele balzaciene și romantice, în prezentarea evenimentelor și în caracterizarea personajelor.
 Romanul „Enigma Otiliei” este o frescă socială a Bucureștiului în prima jumătate a secolului al XX-lea. Construind personaje puternice, bine individualizate, Călinescu subliniază prin acest roman teza potrivit căreia societatea burgheză pune accent pe moștenire și mai puțin pe învățătură. Destinul lui Felix se conturează pe parcursul operei,    evidențiindu-se trăsăturile sale de caracter și relațiile cu celelalte personaje.
În concluzie, „Enigma Otiliei” este un roman care depășește modelul realismului clasic, prin spiritul critic și ludic și prin elemente ale modernității: ambiguitatea personajelor, reflectarea poliedrică. 
